<p class="predgovor-text">
У српској култури већ дуго постоји потреба за израдом вишетомног речника савременог српског језика.
Први једнојезички речник који у свом називу недвосмислено указује на чињеницу да се у њему обрађује
лексичка грађа српског језика објављен је тек 2007. године, када је Матица српска издала једнотомни
<i>Речник српскога језика</i>. Пошто Једнотомник не задовољава све потребе српске културе, нарочито
зато што у њему није подробно обрађена новија и најновија лексика српског језика, на ред је дошла
израда вишетомног речника савременог српског стандардног језика Матице српске.
</p>

<p class="predgovor-text">
У овом речнику биће обрађено а затим и објављено у електронској и штампаној форми око 150.000 речи
потврђених у изворима из друге половине ХХ и првих деценија ХХI века. Овај речник користиће лингвисти,
али и новинари, писци, медијски и маркетиншки стручњаци, као и сви који се у свом послу служе српским
језиком и стало им је до богатог језичког израза. Речник ће послужити и као приручни речник синонима, антонима и
хипонима, јер ће дефиниције обрађених речи садржати и ове важне податке. Заинтересовани корисник ће
моћи да се обавести и о акцентима речи, јер ће одреднице бити акцентоване. Богата листа квалификатора
којима су речнички чланци опремљени омогућиће корисницима, нарочито онима који српски усвајају као
страни језик, да се обавесте о статусу обрађене речи или неког њеног значења у лексичком систему
савременог српског стандардног језика.
</p>

<p class="predgovor-text">
Грађу за речник чине дела српских писаца са језичког простора на којем се говори српски језик, дневне
новине и часописи, речници, уџбеници за основну и средњу школу, универзитетски приручници, стручна
литература, преведена дела најбољих преводилаца и други доступни писани извори. Из школске лектире
преузета су она дела која су писана после Другог светског рата, јер је лексика предратних дела описана
у постојећим речницима. Уколико не буде нарочитих разлога, неће се узимати у обзир оказионализми,
регионализми, историзми, дијалектизми и остали типови периферне лексике која је потврђена једним
примером или изузетно малим бројем примера. Ако буде потребе, искористиће се грађа из постојећих
електронских корпуса, јер се речник израђује на основу сопственог електронског корпуса <i>Српко</i>.
У односу на друге електронске корпусе савременог српског језика, <i>Српко</i> садржи највећи број
извора из савремене српске књижевности. О књижевним делима која ће ући у корпус одлучивала је Комисија
Матице српске. За разлику од шестотомног речника Матице српске, који је настао на основу 700 извора
(књижевни извори: 448; уџбеници: 31; приручници: 21; речници, енциклопедије, лексикони: 28; часопис,
магазини, ревије: 31; дневне новине: 11; стручна литература: 23), корпус <i>Српко</i> садржаће око 4.500 извора
(књижевни извори: 1.454; речници: 91; часописи, недељници, зборници: 100; дневне новине: 30; лектира за
основну школу: 1.900; средњошколска лектира: 725; уџбеници: 200). За сада је припремљено и у корпус
укључено око 830 извора, али лексикографи Матице српске и волонтери свакодневно раде на припреми нових
извора. Богаћење корпуса трајаће паралелно са израдом речника. Захваљујући специјалним програмима
којима се говор може пренети у писани облик, састављена је и значајна база разговорног језика, којом
је корпус такође обогаћен. Унесени су и извори са интернета, који су посебно пажљиво пробрани. За књижевна
дела, уџбенике, речнике и друге писане изворе у Речнику ће бити представљени сви библиографски подаци, а
за изворе с интернета биће изложене само најважније информације. У електронском издању Речника извори с
интернета биће лако претраживи. Предвиђено је да сви томови речника буду објављени истовремено, што
омогућава да се списак речи у првим и свим осталим томовима допуњава до самог краја израде речника. У
нацрту Огледне свеске наведени су само они извори које су лексикографи користили у досадашњем раду на
Речнику.
</p>

<p class="predgovor-text">
Приликом обраде грађе, лексикографи ће се трудити да задрже традицију српске лексикографске школе, тј.
само у понеком детаљу одступиће од обраде речи у постојећим речницима савременог српског језика Матице
српске и Речника САНУ. Највећи труд биће уложен у принципе за постизање уједначавања обраде. Сваку недоумицу
у погледу спорних речи из грађе, граматичке, семантичке или било које друге проблеме размотриће чланови
Редакционог одбора Речника, а резултати тих разматрања биће објављивани у лингвистичким часописима. Циљ
оваквог приступа јесте да се упоредо са практичним лексикографским радом, остави траг и на пољу теоријске
лексикографије, затим да се успостави нека врста хронике, писаног трага о изради вишетомника и, на крају,
да се постави пример млађим генерацијама лексикографа да је лексикографија научна дисциплина која се
унапређује узајамним допуњавањем практичног и теоријског рада.
</p>

<p class="predgovor-text">
Сачињен је програм потпуно прилагођен изради овог речника. Програм је повезан са електронским корпусом
па лексикографи имају једноставан приступ грађи. Предвиђено је да обрада протиче кроз три фазе. У првој
фази обрађивачи обрађују изабране лексеме, затим се оне шаљу редакторима на преглед и евентуалну дораду,
а трећа фаза подразумева уредничко читање, праћено дискусијом међу лексикографима, која треба да доведе
до коначног изгледа речника.
</p>

<p class="predgovor-text">
Пошто се овакав тип речника израђује први пут, било је потребно дати јавности на увид Огледну свеску
будућег речника. Да би се проверило функционисање програма, као и начин обраде лексике у свим фазама рада,
одлучено је да први корак буде израда нацрта Огледне свеске.
</p>

<p class="predgovor-text">
За нацрт Огледне свеске одабране су речи које имају мање значења. Разлог за то лежи у потреби да лексикографи
овладају употребом програма, а да у тој фази рада одреднице не буду превише захтевне за обраду. Осим тога,
главни циљ нашег речника јесте обрада новије и најновије лексике српског језика, па је природно да у Огледној
свесци кренемо од речи које до сада нису обрађене у речницима. Биране су тако што је на основу корпуса <i>Српко</i>
направљен избор од око 3.000 речи које у корпусу имају више од 10 потврда, а нису обрађене у једнотомном речнику
МС. Од тих 3.000 речи одабрано је око 100 оних које су предвиђене за обраду у нацрту Огледне свеске. Унесено је
и неколико зоонима (<i>жаба</i>, <i>лептир</i>, <i>миш</i>, <i>сова</i>, <i>сом</i>), као и лексема које су већ
обрађене у српским речницима, нпр. <i>печурка</i>.
</p>

<p class="predgovor-text">
У корпусу за нацрт Огледне свеске има именица, глагола, придева, прилога, узвика. Нема заменица,
бројева, везника, предлога и речци. Када буде употпуњена Огледна свеска, она ће имати око 2.000
или 3.000 речи, као и већина огледних свезака за друге речнике и тада ће лексика у њој бити
разноврснија.
</p>

<p class="predgovor-text">
У избору речи за нацрт Огледне свеске има сасвим нових речи необрађених у досадашњим речницима, има обрађених
речи с новим значењима, архаизама са оживљеним значењем. Има оказионализама, неологизама, архаизама,
дијалектизама, термина, жаргонизама, немаркиране лексике из општег лексичког фонда. На списку су домаће и
стране речи, просте речи и творенице, међу којима има и хибрида. Изабране речи односе се на човека, биљке,
животиње, предмете, храну, људске особине, процесе, човекове делатности. Има лексикализованих трпних придева
и гла­гол­ских прилога, гла­гол­ских именица на -је/-ње, што треба да указује на чињеницу да ће се у овом речнику
слободније уносити лексикализовани глаголски облици.
</p>

<p class="predgovor-text">
Међу новим речима које нису обрађене у досадашњим речницима јесу <i>блендирати</i>, <i>брускета</i>, <i>веган</i>,
<i>геронтодомаћица</i>, <i>дигитализовати</i>, <i>кувало</i>, <i>мигрант</i>, <i>мегаполис</i>,
<i>пакетомат</i>, <i>персонализовати</i>, <i>ријалити</i>, <i>узбуњивач</i>, <i>хоспис</i>, <i>четбот</i>,
<i>шеровати</i>. У нацрту Огледне свеске обрађене су и одавно усвојене речи с новим значењима, нпр. <i>акција</i>
(кад означава снижење цена), <i>извршитељ</i> (особа која врши јавна овлашћења), <i>икона</i> (позната особа у
одређеној области), <i>номад</i> (данас постоје дигитални номади), <i>пахуљица</i> (обично у множини, кад се односи
на житарице у исхрани). Обрађене су и лексеме којих нема у досадашњим речницима, иако су општепознате:
<i>водоотпоран</i>, <i>глетовати</i>, <i>залуђеник</i>, <i>зацементирати</i>, <i>исцедак</i>, <i>међуетнички</i>,
<i>надредити</i>, <i>налакирати</i>, <i>санитарија</i>, <i>тетрапак</i>. Неке глаголске именице, глаголски прилози и
трпни придеви који нису обрађени у досадашњим речницима, а лексикализовани су и имају високу фреквенцију, нашли су
своје место у овом речнику: <i>верујући</i>, <i>газиран</i>, <i>загађен</i>, <i>компензован</i>, <i>разгранат</i>,
<i>струкиран</i>, <i>тиховање</i> итд. Необично је да веома фреквентне лексеме као што су <i>бомбардовање</i>,
<i>истраживање</i>, <i>интересовање</i> нису пронашле место у досадашњим речницима. У нацрту Огледне свеске има и
архаизама који се користе у књижевним делима, нпр. <i>вавек</i>, <i>добродетељ</i>, <i>одежда</i>, <i>торжествен</i>,
као и дијалектизама, нпр. <i>гомбоц(а)</i>, <i>јендек</i>. Обрађени су и називи неких биљака, чији су листови,
плодови или семенке постали популарни у српској култури, нпр. <i>аронија</i>, <i>гинко</i>, <i>гоџи</i>. Језик
друштвених мрежа и електронских медија намеће се у данашње време као доминантнији извор за попуњавање лексичког фонда
и за експресивно изражавање од језика књижевности, па су и неке речи из разговорног језика обрађене и у нацрту
Огледне свеске. Овакве лексеме обавезно су квалификоване одговарајућим квалификаторима, нпр. <i>блеја</i>,
<i>гепековати</i>, <i>жвајзнути</i>, <i>напуцан</i> (жарг. <i>дотеран</i>), <i>смор</i>, <i>стајлиш</i>,
<i>типовати</i>. Оказионализми писаца спадају у необичне речи, али могу се препоручити говорницима српског језика
као лексеме настале у складу са творбено-семантичким принципима српског језика: <i>живоносан</i>, <i>животок</i>.
Међу изабраним речима за нацрт Огледне свеске има и термина, а пошто највише термина долази из рачунарства и
технологија у вези с интернетом, они су заступљени и у Огледној свесци, нпр. <i>абгрејдовати</i>,
<i>гејмификација</i>, <i>генерисати</i>, <i>дигитализовати</i>, <i>зумирати</i>, <i>лајковати</i>, <i>четбот</i>,
<i>шеровати</i>. Иако у нацрту Огледне свеске има само стотинак речи, оне су пажљиво пробране. Неке лексеме у
нацрту Огледне свеске обрађене су детаљније него што ће бити у коначној форми обраде. У питању су неки деривати,
на пример, деминутиви, чија ће нека значења бити упућена на значења основне форме лексеме.
</p>

<p class="predgovor-text">
Списак најважнијих књижевних дела, превода, као и стручне литературе која је ексцерпирана за потребе речника
сачинила је Комисија Матице српске, чији су чланови проф. др Јован Делић, др Марко Недић, мр Васа Павковић,
а списак је прегледао и одобрио проф. др Драган Станић, председник Матице српске. Ова листа је допуњена
релевантним речницима, енциклопедијама, уџбеницима, школском лектиром, часописима, дневним новинама, што су
урадили лексикографи Матице српске: Катарина Сунајко, мр Ивана Ћелић и мр Дејан Милорадов. Одговарајуће
електронске изворе изабрали су проф. др Душанка Вујовић и проф. др Бранко Милосављевић.
</p>

<p class="predgovor-text">
Концепт програма који обухвата израду речника, формирање електронског кор­пу­са и њихову међусобну интеграцију
у оквиру јединствене дигиталне платформе осмислила је проф. др Душанка Вујовић. На основу тог концепта, др
Бранко Милосављевић, редовни професор Факултета техничких наука Универзитета у Новом Саду, припремио је детаљну
техничку спецификацију, допунио концепт и осмислио одговарајућа програмска решења која су реализована у софтверу
за израду речника и електронског корпуса.
</p>

<p class="predgovor-text">
За комуникацију са издавачима и прибављање електронске верзије књижевних дела била је задужена Катарина Сунајко,
а напорну и дуготрајну припрему извора за корпус радиле су Катарина Сунајко и мр Ивана Ћелић, уз повремену помоћ
волонтера. Овај посао још увек траје и трајаће до краја израде речника, али Матица српска добиће поуздан корпус
и за нека даља истраживања савременог српског језика. Израда кор­пу­са савременог српског језика сама по себи
представља пројекат, па се у досадашње резултате у раду на речнику свакако убраја и подухват израде електронског
корпуса. Листу скраћеница за изворе сачинила је мр Ивана Ћелић.
</p>

<p class="predgovor-text">
Лексику која је обрађена у нацрту Огледне свеске изабрала је проф. др Рајна Драгићевић. Обрађивачи су били
Катарина Сунајко, мр Ивана Ћелић и мр Дејан Милорадов, лексикографи Матице српске, а редактори су били др
Александра Марковић и др Марина Спасојевић, сарадници Института за српски језик САНУ.
</p>

<p class="predgovor-text">
Уређивачки одбор речника формираће се постепено, а можда ће се чланови временом  и мењати. За сада су чланови
Уређивачког одбора проф. др Рајна Драгићевић, главни уредник, и проф. др Душанка Вујовић, члан УО.
</p>

<p class="predgovor-text">
Темељи за израду овог значајног речника постављани су дуго, али су израдом нацрта Огледне свеске коначно
учвршћени. Заснивају се на три стуба – теоријском, методолошком и технолошком. Израда речника би се на
постављеним принципима могла брзо развијати и завршити, али за то је у фази која предстоји потребно у пројекат
укључити још лексикографа. Важно је и да се Матица српска повеже са Институтом за српски језик САНУ на
пословима редакције.
</p>

<p class="predgovor-text">
С надом у подршку институција настављамо даље.
</p>

<p class="predgovor-text right">
&nbsp;
</p>

<p class="predgovor-text right">
&nbsp;
</p>

<p class="predgovor-text right">
Рајна Драгићевић
</p>

<div class="predgovor-podnaslov">
Акценатска питања у огледној свесци<br/>
<small><i>водоотпоран</i>, <i>интерактиван</i>, ген. мн. <i>квазидржава</i> и <i>четбот</i></small>
</div>

<p class="predgovor-text">
1. У одабраном корпусу нашла су се три примера чије акцентовање улази у проблематику нормирања силазних
акцената који се у четвороакценатском узусу јављају ван иницијалног слога лексеме ‒ <i>водоотпоран</i>,
<i>интерактиван</i> и генитив множине <i>квазидржава</i>.
</p>

<p class="predgovor-text">
Дискусија о томе треба ли силазне акценте ван иницијалног слога бележити или адаптирати води се од средине
прошлог века (Рончевић 1950, Белић 1951). Познато је да је у потоњој и савременој ортоепској норми,
акцентолошкој литератури и наставној пракси доминантан став у складу с мишљењем А. Белића (не и
унисоно, в. Недељковић 1998, Петровић 1998, Фекете 2000, Петровић‒Гудурић 2010) да такви акценти
нису део стандардног језика (в. нпр. Стевановић 1963, Пецо 1970).
</p>

<p class="predgovor-text">
Међутим, показано је да се, упркос томе, у речницима савременог српског стандардног језика они,
заправо, могу наћи забележени, и то у незанемарљивом броју случајева и неретко као једино решење,
па тако и у <i>Речнику српскога језика</i> Матице српске.<span class="footnote">Ево само дела
примера забележених у издању из 2018. године (Радосављевић 2022, 2024): <i>аерона̏вигацио̄нӣ</i>,
<i>антили̏бера̄лан</i>, <i>аустроу̏гарскӣ</i>, <i>богобо̏ја̄зан</i> (и им. и прид.), <i>верои̏спове̄ст</i>
(ек.), <i>високоа̏кумулатӣван</i>, <i>високоце̑њенӣ</i> (ек.), <i>водопри̏вреда</i> (поред
<i>водо̀привреда</i>), <i>водопри̏вреднӣ</i> (поред <i>водо̀привреднӣ</i>), <i>дванаестопа̏лачнӣ</i>,
<i>дрвопре̏рада</i>, <i>дугота̏ласнӣ</i>, <i>електропри̏вреда</i>, <i>електропри̏вреднӣ</i>,
<i>електроу̏ређа̄ј</i>, <i>јединоро̏ђенӣ</i>, <i>контрана̑пад</i> (поред <i>контрана́пад</i>),
<i>контрао̏бавешта̄јнӣ</i> (ек.), <i>контраре̏волуциона̄ран</i>, <i>краткота̏ласнӣ</i> (поред
<i>кратко̀таласнӣ</i>), <i>купопро̏даја</i>, <i>купопро̏да̄јнӣ</i>, <i>малопро̏даја</i> (поред
<i>мало̀продаја</i>), <i>малопро̏да̄јнӣ</i> (поред <i>мало̀прода̄јнӣ</i>), <i>међуви̏личнӣ</i> (поред
<i>међу̀виличнӣ</i>), <i>међуста̏ница</i> (поред <i>ме̏ђустаница</i>), <i>металопре̏рада</i>,
<i>многона̏циона̄лан</i>, <i>многопо̏штова̄нӣ</i>, <i>новои̏менова̄н</i>, <i>пољопри̏вреда</i>,
<i>пољопри̏вреднӣ</i>, <i>пољопри̏вреднӣк</i>, <i>пољопри̏вредничкӣ</i>, <i>примопре̏даја</i>,
<i>самодо̏во̄љан</i>, <i>самоза̏бора̄в</i>, <i>самоза̏бора̄ван</i>, <i>самоза̏дово̄љан</i>,
<i>самоза̑штита</i>, <i>самои̏спове̄ст</i> (ек.), <i>самоо̏бмана</i>, <i>самоо̏дбрана</i>,
<i>самоо̏зледа</i> (ек.), <i>самопо̏мо̄ћ</i>, <i>самопо̏слуга</i>, <i>самопо̏&shy;стоја̄н</i>,
<i>самопо̏узда̄н</i>, <i>самопо̏узда̄но̄ст</i>, <i>самоса̏зда̄н</i> (поред <i>са̏мосазда̄н</i>),
<i>самоспо̏знаја</i>, <i>самоу̏права</i>, <i>самоу̏пра̄внӣ</i> (поред <i>самоу̀пра̄внӣ</i>),
<i>самоу̏слуга</i>, <i>трафоста̏ница</i> (поред <i>тра̏фостаница</i>), <i>црквенору̏скӣ</i>,
<i>шестоја̏нуа̄рскӣ</i>.</span>
</p>

<p class="predgovor-text">
Наш став према овом питању, што је примењено на поменутим примерима, јесте следећи: силазне акценте који
се у четвороакценатском узусу као сасвим обични (а некад и једини) јављају у другом делу речи код сложеница
или твореница с префиксима или префиксоидима тако да се део речи уз десну ивицу акценатски подудара са
самосталном речју, тј. унутрашњи слог творенице остаје да се акценатски понаша као иницијални слог те
самосталне речи ‒ треба бележити као стандардне: (1) <i>водоо̏тпо̄ран</i> (према <i>о̏тпо̄ран</i>); (2)
<i>интера̏ктӣван</i> (према <i>а̏ктӣван</i>); (3) генитив множине <i>ква­зи­др̏­жа̄­ва̄</i> (према генитиву множине
<i>др̏жа̄ва̄</i>). Тиме се слажемо с већ раније изнетим ставом проф. М. Дешића у вези с префиксалним твореницама:
</p>

<p class="predgovor-text">
„Кад се силазни акценти нађу на ОП [основи префиксала, нап. Н. Р.], преузети из О [основне речи, нап. Н. Р.],
доспију на унутрашње слогове ријечи, што се коси са основним правилима српске акценатске норме. Међутим,
овакве акценте требало би прихватити као стандардне, јер су већ били на почетку основне ријечи, а и сада су
у почетном дијелу, одмах иза префикса. У ствари, овдје се, као и у претходним примјерима, огледа тежња да се
сачува акценат О.” (Дешић 2018: 181)
</p>

<p class="predgovor-text">
У оваквим примерима се, заправо, границе прозодијских јединица не поклапају с границама речи у лексичком и
морфосинтаксичком смислу.
</p>

<p class="predgovor-text">
Поред тога што се у начелу залажемо за то да стање у речнику увек треба да почива на језичкој реалности у
четвороакценатским говорима, сматрамо да, кад није подржана узусом, адаптација доводи или: 1) до појаве
системских неподударности између ликова који се јављају као завршеци твореница и као самосталне речи и тиме
нарушавања осећаја за акценат самосталне речи (кад се вештачки коригује квалитет акцента како би се избегао
силазни акценат, нпр. <i>самодо̀принос</i> према <i>до̏принос</i>); или 2) до стварања тешко изговорљивих и
тиме неприродних и непримењивих акценатских ликова (нпр. кад се вештачки прописује акценат на иницијалном
слогу: <i>тра̏фостаница</i>, <i>на̀дриинтелектуа̄лан</i>) (Радосављевић 2022).
</p>

<p class="predgovor-text">
Треба посебно истаћи да су силазни акценти у овом контексту и до сада већ бележени у многим сродним случајевима
у <i>Речнику српскога језика</i> Матице српске (наводимо према издању из 2018. године):
</p>

<p class="predgovor-text">
‒ сродно примеру (1): с истом првом мотивном речју у <i>водопри̏вреда</i> и <i>водопри̏вреднӣ</i>, затим у другим
примерима где се силазни акценат јавља из истог разлога, нпр.: <i>аустроу̏гарскӣ</i>, <i>високоа̏кумулатӣван</i>,
<i>високоце̑њенӣ</i> (ек.), <i>дугота̏ла̄снӣ</i>, <i>електропри̏вреднӣ</i>, <i>јединоро̏ђенӣ</i>, <i>купопро̏да̄јнӣ</i>,
<i>многона̏циона̄лан</i>, <i>многопо̏штова̄нӣ</i>, <i>новои̏менова̄н</i>, <i>самодо̏во̄љан</i>, <i>самоза̏бора̄ван</i>,
<i>самоза̏дово̄љан</i>, <i>самопо̏стоја̄н</i>, <i>самопо̏узда̄н</i>, <i>црквенору̏скӣ</i>, <i>шестоја̏нуа̄рскӣ</i>;
</p>

<p class="predgovor-text">
‒ сродно примеру (2), с префиксима страног порекла: нпр. <i>антили̏бера̄лан</i>, <i>контрао̏бавешта̄јнӣ</i>,
<i>контраре̏волуциона̄ран</i>.
</p>

<p class="predgovor-text">
Поред тога, што се тиче примера (2), биће речи с истим префиксом или с истим завршетком које би, по нашем
мишљењу, морале бити нормиране на исти начин, нпр. <i>интергла̏ција̄лнӣ</i>, <i>интери̏мперија̄лнӣ</i>,
<i>интерму̏скула̄рнӣ</i>, <i>интерпа̏рламента̄рнӣ</i>, <i>интерпла̏нета̄рнӣ</i>, односно <i>радиоа̏ктӣван</i>,
<i>ретроа̏ктӣван</i>, <i>хипера̏ктӣван</i>, а сматрамо да решења треба да буду уједначена за сродне случајеве.
</p>

<p class="predgovor-text">
Дублетне ликове који би се формирали механичком применом неког од поступака адаптације не бисмо бележили кад
нису подржани узусом (<i>во̏доотпо̄ран</i>, <i>во­до̀­отпо̄­ран</i>, <i>водоо̀тпо̄ран</i>, <i>интера̀ктӣван</i>).<span
class="footnote">Дублетни облици с адаптацијом би, наравно, били бележени тамо где су потврђени као обични у
узусу, нпр. <i>и̏нтернациона̄лнӣ</i>.</span>
</p>

<p class="predgovor-text">
2. Проблем у нормирању акцента код примера <span class="italic-underline">четбот</span> проистиче из размимоилажења између ортографске норме и акценатског узуса:
</p>

<p class="predgovor-text">
‒ правопис га третира као једну лексему, <i>четбот</i>, и предвиђа спојено писање делова који се распознају и као засебне позајмљене речи у савременом српском језику (<i>чет</i> и <i>бот</i>), те би у складу с акценатском нормом требало бележити један акценат ‒ <i>че̏тбот</i> или <i>чѐтбот</i> ‒ будући да се речници стандардног језика по овом питању увек воде прокламованим принципом Вук‒Даничићеве акцентуације да једна реч може имати само један акценат;
</p>

<p class="predgovor-text">
‒ у актуелном четвороакценатском узусу, међутим, пример се, рекли бисмо, редовно изговара с наглашавањем оба дела, чувајући њихову релативну самосталност.
</p>

<p class="predgovor-text">
Но, даље проблеме у вези с наглашавањем оба дела представљају најпре недоумица треба ли акценат на првом делу бележити или третирати као секундарни акценат (у том случају би се само бележио акценат на другом делу), и потом, у случају да се одабeре решење где би се акценат бележио само на другом делу, без икаквог назначавања секундарног акцента на иницијалном слогу ‒ <i>четбо̏т</i> ‒ могућност да се код корисника̂ речника стекне погрешни утисак да је акценат на <i>бот</i> једини акценат у речи (што не би одговарало реалном изговору и што би овде представљало тешко изговорљиво решење). Ако би се пак бележила два акцента, одговарало би решење <i>че̏тбо̏т</i> (промена би гласила <i>че̏тбо̏т</i>, <i>че̏тбо̀та</i>, <i>че̏тбо̀ту</i>... <i>че̏тбо̀тови</i>... према <i>бо̏т</i>, <i>бо̀та</i>, <i>бо̀ту</i>... <i>бо̀тови</i>...).
</p>

<p class="predgovor-text">
Дакле, претпостављајући да се овде не би прописало полусложеничко или одвојено писање (мада би употреба цртице или одвојено писање овде вероватно били најелегантнији начини да се помире ортографско и ортоепско решење), у овом примеру ће се нормирањем акцента морати или одступити од поменутог принципа Вук‒Даничићеве акцентуације и забележити два акцента у оквиру једне лексеме, или одступити од говорне праксе уз наду, имајући у виду да је реч о слоју најновије позајмљене лексике, да ће се узус у будућности већински усагласити с нормираним решењем.

<p class="predgovor-text">
&nbsp;
</p>

<p class="predgovor-text">
&nbsp;
</p>

<p class="predgovor-text right">
Никола Радосављевић
</p>

<div class="predgovor-podnaslov">
О рачунарском програму за израду Речника
</div>

<p class="predgovor-text">
Рачунарски програм за израду Речника развили смо у складу са специфичностима српског језика, водећи
рачуна о његовој сложеној прозодијској и морфолошкој структури. Ослањајући се на досадашњу
лексикографску праксу, систем уноса и организације лексичких података конципиран је тако да коначна
структура речничког чланка одговара форми коју чланак има у Матичиним речницима.
</p>

<p class="predgovor-text">
Програм је сачињен од два повезана дела којима се приступа преко две радне површине на адресама:
https://recnik.rsj.rs и https://korpus.rsj.rs. Прва површина намењена је формирању речничке одреднице, а
друга површина намењена је раду на корпусу. Основне информације о пројекту налазе се на страници
https://rsj.rs.
</p>

<p class="predgovor-text">
У циљу израде дела програма за формирање речничке одреднице разложили смо елементе структуре лексикографског
чланка на најмање инваријабилне јединице које је било могуће фиксирати у програму. Обавезна поља за њихов
унос добијају се отварањем падајућих менија. Уз њих, предвиђено је и место за унос речничких елемената
променљиве садржине, које у почетним фазама рада није било могуће унапред дефинисати. Радна површина
подељена је на два дела, у једном делу екрана реч се лематизује, а други део екрана предвиђен је за унос
свих елемената лексикографске дефиниције.
</p>

<p class="predgovor-text">
Други део система сачињава електронски корпус који смо развили ради претраге и ексцерпције примера за
Речник. Све његове компоненте и алати за развој до­ступ­ни су у облику отвореног кода на интернету. База
података којом рукује софтвер за корпус има неколико целина. Једну целину чине речи представљене у свим
својим граматичким облицима. Тренутно се у тој бази налази око 140.000 обрађених речи. Другу целину базе
података представљају библиографски описи извора који чине корпус. Извори су разврстани по поткорпусима,
то су књижевни, новински, административни, разговорни и научни поткорпус. Трећа целина базе података су
садржаји извора који се чувају као неструктурирани текст доступан за претраживање и анализу. Четврту
целину чине подаци који представљају статистику појављивања појединих речи у корпусу и одлуке донете у
вези са њиховим укључивањем у Речник. У корпус су уграђене различите функционалне претраге и извештаји
који се добијају на основу задатих захтева за филтрирање.
</p>

<p class="predgovor-text">
У програм је уграђена аутоматизована могућност исписа и штампања Речника у коначној, преломљеној форми
тако да у сваком тренутку може да буде одштампан без посебне припреме за штампу.  Генерисање Речника у PDF
формату врши се периодично. За генерисани садржај Речника изабрали смо домаћи серифни фонт Дијакритика који
је јавно доступан и испуњава све потребне техничке и типографске стандарде, а пре свега оне за правилно
приказивање српског курзива и прозодијских обележја српског језика. Ауторка овог фонта, др Оливера
Стојадиновић, је редовни професор Факултета примењених уметности у Београду.
</p>

<p class="predgovor-text">
&nbsp;
</p>

<p class="predgovor-text">
&nbsp;
</p>

<p class="predgovor-text right">
Душанка Вујовић
</p>

<p class="predgovor-text">
&nbsp;
</p>

<p class="predgovor-text">
&nbsp;
</p>

<p class="predgovor-text">
Радови о општим питањима израде новог Речника Матице српске
</p>

<p class="predgovor-text">
&nbsp;
</p>

<p class="predgovor-text-noindent">
<b>Драгићевић 2014:</b> <i>Савремена српска лексикографија у теорији и пракси</i>, колективна монографија, приређивач Рајна Драгићевић, Београд, 2014: Филолошки факултет Универзитета у Београду.<br/>
<b>Драгићевић 2018:</b> Рајна Драгићевић, „Ка структури корпуса за нови Вишетомник савременог српског језика Матице српске”, <i>Српски језик – статус, систем, употреба. Зборник у част проф. Милошу Ковачевићу</i>, уредници Јелена Петковић и Владимир Поломац, Крагујевац, 2018: Филолошко-уметнички факултет, 195–205.<br/>
<b>Драгићевић 2018:</b> Рајна Драгићевић, „Актуелна питања српске лексикографије”, текст предавања одржаног 27. XI 2018. у Коларчевој задужбини на трибини „Српски речници од Вука до данас”, <i>Књижевност и језик</i>, 3–4, 2018, 377–388.<br/>
<b>Драгићевић 2020:</b> Рајна Драгићевић, „О неологизмима у српском језику из угла припреме корпуса за израду вишетомног речника савременог српског језика Матице српске”, <i>Јужнословенски филолог</i>, LXXVI/1, 2020, 107–122.<br/>
<b>Драгићевић 2022:</b> Рајна Драгићевић, „У сусрет српском општем речнику: преплитање модерне и традиционалне лексикографије”, <i>Језици и културе у времену и простору</i> X/2, тематски зборник, уредници: Снежана Гудурић, Јасмина Дражић, Марија Стефановић, Нови Сад, 2022: Филозофски факултет, 13–34.<br/>
<b>Драгичевич 2024:</b> Райна Драгичевич, „Організаціні та теоретико-методологічні проблеми укладання нового багатотомного словника сучасної сербської мови (НРМС)”, (превела на украјински Є. А. Карпіловська), <i>Лексикографічний бюлетень</i>, 32, 2024, 9–25.<br/>
<b>Драгићевић 2024:</b> Рајна Драгићевић, „Правци и изазови српске лексикографије у XXI веку”, текст пленарног предавања изложеног на међународној конференцији „Лексикографски сусрети”, 27–29. V 2024, Филолошки факултет, <i>Лексикографски сусрети</i>. Модерни речници у функцији просечнога корисника: стари проблеми, савремени правци и нови изазови, тематски зборник, главни уредник Саша Марјановић, Београд, 2024: Филолошки факултет, 21–31.<br/>
<b>Драгићевић 2025:</b> <i>Будућност српске описне лексикографије</i>, колективна монографија, приређивач Рајна Драгићевић, Београд, 2025: Филолошки факултет.
</p>

<p class="predgovor-text">
&nbsp;
</p>

<p class="predgovor-text">
&nbsp;
</p>

<p class="predgovor-text">
Цитирана литература о акценатским питањима
</p>

<p class="predgovor-text">
&nbsp;
</p>

<p class="predgovor-text-noindent">
<b>Белић 1951:</b> А. Белић, „Из новије акцентуације (I)”, <i>Наш језик</i>, II/7–10, 227–237.<br/>
<b>Дешић 2018:</b> М. Дешић, „Српски стандардни акценат и префиксација именица”, <i>Српски језик</i>, XXIII, 1, стр. 179‒189.<br/>
<b>Недељковић 1998:</b> В. Недељковић, „Правилно али погрешно: лутања једног српског акцента”, Језик данас, 5, 15‒19.<br/>
<b>Петровић 1998:</b> Д. Петровић, „Куда су се запутили српски акценти”, <i>Језик данас</i>, 6, стр. 4–8.<br/>
<b>Петровић‒Гудурић 2010:</b> Д. Петровић, С. Гудурић, <i>Фонологија српског језика</i>, Београд ‒ Нови Сад: Институт за српски језик САНУ – Београдска књига – Матица српска.<br/>
<b>Пецо 1970:</b> А. Пецо, „Вук-Даничићеви акценатски принципи и наша стандардна прозодијска норма”, <i>Наш језик</i>, XVIII, 1–2, 93‒102.<br/>
<b>Радосављевић 2022:</b> Н. Радосављевић, „О (не)адаптацији силазних акцената ван првог слога лексеме”, <i>Књижевност и језик</i>, 69/2, 311‒327.<br/>
<b>Радосављевић 2024:</b> „Недоследности у лексикографској адаптацији силазних акцената ван иницијалног слога у творбеним гнездима”, <i>Српски језик</i>, 29, 365‒389.<br/>
<b>Рончевић 1950:</b> Н. Рончевић, „Моја предавања и А. Б. Клаић”, <i>Хрватско коло</i>, 4, 736‒740.<br/>
<b>Стевановић 1963:</b> М. Стевановић, „За чување акценатског система књижевног језика”, <i>Наш језик</i>, XIII, 1/2, [1]‒10.<br/>
<b>Фекете 2000:</b> Е. Фекете, „Неке појаве систем(ат)ског нарушавања акценатске норме”, <i>Јужнословенски филолог</i>, LVI/3–4, 1297–1329.
</p>

<p class="predgovor-text">
&nbsp;
</p>

<p class="predgovor-text">
&nbsp;
</p>

<p class="predgovor-text">
Радови о рачунарском програму за израду речника
</p>

<p class="predgovor-text">
&nbsp;
</p>

<p class="predgovor-text-noindent">
<b>Вујовић, Милосављевић 2022:</b> Д. Вујовић, Б. Милосављевић, „О програму за унос и обраду речи новог вишетомника Матице српске из лексикографског угла”, <i>Актуелна питања лексикологије и лексикографије српскога језика</i> (Радови са научног скупа „Актуелна питања лексикологије и лексикографије српског језика”, одржаног у Андрићграду 9. и 10. октобра 2021), Андрићград, 2022: Андрићев институт, 133‒149.<br/>
<b>Вујовић 2024:</b> Д. Вујовић, „Изазови, решења и перспективе израде електронског корпуса за нови Речник савременог српског језика Матице српске”, Међународни научни скуп Лексикографски сусрети. Модерни речници у функцији просечнога корисника: стари проблеми, савремени правци и нови изазови, 28‒29. мај 2024.<br/>
<b>Вујовић, Милосављевић 2024:</b> Д. Вујовић, Б. Милосављевић, „Корпус Српко као технолошка основа за израду Речника савременог српског језика”, Међународна конференција „Јужнословенски језици у дигиталном окружењу – ЈуДиг”, 21‒23. новембар 2024.<br/>
<b>Вујовић 2024:</b> Д. Вујовић,  „Дигитални алати у служби лексикографије – о изградњи програма за израду новог речника савременог српског језика Матице српске”, Международная конференция „Славянская лексикология и лексикография: новые подходы и актуальные направления” памяти Владимира Павловича Гудкова (1934–2020), 25‒26. новембар 2024.
</p>
